---
title: Kronikk (29. juli, VG)
author: Patricia Aas
layout: post
date: 2017-07-29
description: 
---

Til høsten skal vi stemme ved Stortingsvalget ved å krysse av på en stemmeseddel og putte
den i en valgurne. Bare noen få timer etter at valglokalene stenger får vi resultatene
strømmende fra hele landet. De fleste jeg snakker med tror at det sitter mennesker over det
ganske land og teller stemmer for harde livet. For sånn var det. Sånn er det ikke. I mange år har
flertallet av stemmer i Norge blitt telt såkalt “maskinelt” ved “skanning”. “Maskinelt” og
“skanning” er uheldige begreper, de gir inntrykk av noe objektivt, noe upartisk, og dette er veldig
misvisende.

For å forklare hvorfor, må jeg forklare litt hvordan slike tellemaskiner virker. Først og fremst er
de datamaskiner. De har en skanner tilkoblet som skanner inn en stemmeseddel og presenterer
denne til et dataprogram som et bilde. Dette dataprogrammet må så prøve å tolke dette bildet.
Det gjør den ved å sammenlikne bildet med hvordan en tom stemmeseddel er, for så å prøve å
se på forskjellene. Disse forskjellene, din og min håndskrift, må så tydes og internt i
dataprogrammet så skal disse tolkes som avkryssninger, slengere osv. Programmet holder en
løpende opptelling og produserer til slutt et endelig resultat.

Dette blir en veldig grov og overfladisk beskrivelse, men det som er viktig å forstå er at dette
krever dataprogrammer, spesielt utviklet for norske valg og norske stemmesedler. Og
dataprogrammer lages av mennesker.

Sikkerhet i IT systemer har vært i mediene mye i de siste par årene, mye i form av datainnbrudd
med påfølgende lekkasje av sensitiv informasjon eller såkalt ransomware som låser ned
informasjon (krypterer) med krav om penger for å låse den opp. Det er en tredje form som så
vidt har begynt å bli kjent og det er manipulasjon. En konkret versjon av dette er hacking av
biler, hvor målet er å fjernstyre bilen. Her er ikke målet å lekke informasjon eller holde den
gissel, men å bruke tilgangen til å manipulere et resultat. Disse formene for innbrudd kan være
veldig vanskelig å oppdage. Grunnen er at det presenterte resultatet kan være troverdig.
I Norge har vi i senere valg hatt utrolig nære valgresultater, svært små marginer har resultert i
hvilken regjering som har blitt valgt og om partier kommer eller ikke kommer seg over
sperregrensen. Et resultat, den ene eller andre veien, ville vært like troverdig. Et slikt landskap
er ideelt for å skjule manipulering av valgresultater.

Jeg sier på ingen måte at valg har blitt manipulert i Norge, men jeg sier at ingen har bevist at de
ikke har blitt manipulert. I 2005 spurte Aftenposten om disse “tellemaskinene” og
omkringliggende systemer har blitt utsatt for noen sikkerhetsrevisjon og svaret var nei. Jeg vil
derfor spørre igjen, i 2017, etter et år hvor vi har sett hvor viktig det er at et valgresultat er riktig
og uten påvirkning. Et år hvor det har blitt klart at fremmede makter kan ha interesse av å
påvirke et valgresultat.

Ved Defcon, en sikkerhetskonferanse som holdes i Las Vegas i disse dager, har de satt opp en
“hacking village” for stemmemaskiner. Her skal de utforske om disse kan hackes og i hvilken
grad. De maskinene de skal jobbe med er nok gjerne maskiner som velgerne bruker til å

avlegge stemmer, men prinsippet er det samme. Den “letteste” måten å manipulere et valg er å
gå etter datamaskinene, programvaren og utviklerne som som lager dem.
For at vi skal kunne være trygge på et valgresultat hvor opptellingen skjer ved hjelp av
programvare er det mange spørsmål som må besvares: Hvilket selskap står bak tellingen? Hva
slags hardware og operativsystem blir brukt? Hvordan håndteres sikkerhetspatcher? Blir
systemene sjekket av utenforstående (såkalte “penetrasjonstester”)? Blir kildekoden til
programvaren kontinuerlig sjekket av tredjepart? Hvordan vet vi at programvaren som kjøres på
maskinene er den samme som ble kontrollert? Gjøres stikkprøvekontroller av opptellingen?
Hvordan håndteres avvik? Kan en tredjepart gjøre en kontrolltelling av stemmesedlene?
Hvordan overføres resultatet fra den enkelte maskin? Hvordan håndteres sikkerheten i
systemene som mottar resultatet? Har NSM eller noen andre godkjent systemene i bruk? Er
utviklerne sikkerhetsklarert? Hvordan beskytter man seg mot en evt innsidetrussel (eks en
utvikler som blir utpresset)?

Disse og mange andre spørsmål må besvares for at tilliten til valgresultatet skal opprettholdes.
Tilliten har til nå vært basert mye må en misforstått oppfatning om at mennesker teller og
kontrollerer, samt en fundamental (og veldig norsk) tillit til staten. Det er nødvendig å behandle
valgsystemer som samfunnskritiske systemer som kan misbrukes til å manipulere Norge som
stat.

Jeg håper at Valgdirektoratet, NSM og eventuelle leverandører kan gi svar på spørsmålene
over, og jeg håper vi kan få dem før vi sitter i sofaen og ser valgresultatene strømme inn. Godt
valg!